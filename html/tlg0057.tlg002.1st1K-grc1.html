<article xmlns="http://www.w3.org/1999/xhtml">
<header>
<div class="fileDesc">
<div class="titleStmt">
<p class="author">Galen</p>
<h1>
<a href="tlg0057.tlg002.1st1K-grc1.xml">De optima doctrina</a>
</h1>
<span class="editor">Karl Gottlob Kühn</span>
<span class="funder">Andrew W. Mellon Foundation</span>
<span class="resp">Mark Schiefsky, Harvard UniversityGregory R. Crane, Universität LeipzigUwe Vagelpohl, University of Warwick (Published original versions of the electronic texts)</span>
<span class="resp"> (Keyboarding)</span>
<span class="resp">Gregory R. Crane (Editor-in-Chief, Perseus Digital Library)</span>
<span class="resp">Matt Munson (Project Manager (University of Leipzig))</span>
<span class="resp">Annette Geßner (Project Assistant (University of Leipzig))</span>
<span class="resp">Thibault Clérice (Lead Developer (University of Leipzig))</span>
<span class="resp">Bruce Robertson (Technical Advisor)</span>
</div>
<div class="publicationStmt">
<div class="idno">
<span class="idno">tlg0057.tlg002.1st1K-grc1.xml</span>.</div>
<div class="imprint">
<span class="publisher">University of Leipzig</span>, <span class="date" rel="-">2016</span>, <div class="licence">
<a href="https://creativecommons.org/licenses/by-sa/4.0/">Available under a Creative Commons Attribution-ShareAlike 4.0 International License</a>
</div>.</div>
</div>
<p class="sourceDesc">
<span class="biblStruct">
<span class="monogr">
<em class="title">Claudii Galeni Opera Omnia</em>. <span class="author">Galen</span>. <span class="editor">Karl Gottlob Kühn</span>. <span class="imprint">
<span class="publisher">Cnobloch</span>, <span class="pubPlace">Lipsiae</span> : <span class="biblScope">1</span>, <span class="biblScope">1</span>, <span class="biblScope">2</span>, <span class="biblScope">40-52</span>, <span class="date" rel="-">1821</span>
</span>. </span>
<a href="https://hdl.handle.net/2027/hvd.hxpp8j?urlappend=%3Bseq=315%3Bownerid=27021597764275188-323">HathiTrust</a>
</span>
</p>
</div>
</header>
<section id="s">
<span class="pb" data-page="40" id="p40"></span>
<section id="s1" title="Chapter 1">
<h1>ΓΑΛΗΝΟΥ ΠΕΡΙ ΑΡΙΣΤΗΣ
<br/>ΔΙΔΑΣΚΑΛΙΑΣ.
</h1>
<p>
<span class="lb" data-page="40" data-line="1" id="p40.1"></span>
<span class="milestone ed2page" data-n="16" data-unit="ed2page" id="ed2page.16"></span>Τὴν εἰς ἑκάτερα ἐπιχείρησιν ἀρίστην
<span class="lb" data-page="40" data-line="2" id="p40.2"></span>εἶναι διδασκαλίαν ὁ Φαβωρῖνος φησίν. ὀνομάζουσι δ’ οὕτως οἱ
<span class="lb" data-page="40" data-line="3" id="p40.3"></span>Ἀκαδημιακοὶ, καθ’ ἣν τὴν ἀντικειμένην προσαγορεύουσι. οἱ
<span class="lb" data-page="40" data-line="4" id="p40.4"></span>μὲν οὖν παλαιότεροι τελευτᾷν αὐτὴν εἰς ἐποχὴν ὑπολαμβάνουσι,
<span class="lb" data-page="40" data-line="5" id="p40.5"></span>ἐποχὴν καλοῦντες τὴν, ὡς ἂν εἴποι τὶς, ἀοριστίαν,
<span class="lb" data-page="40" data-line="6" id="p40.6"></span>ὅπερ ἐστὶ περὶ μηδενὸς πράγματος ὁρίσασθαι, μηδὲ ἀποφήνασθαι
<span class="lb" data-page="40" data-line="7" id="p40.7"></span>βεβαίως. οἱ νεώτεροι δὲ, οὐ γὰρ μόνος ὁ Φαβωρῖνος,
<span class="lb" data-page="40" data-line="8" id="p40.8"></span>ἐνίοτε μὲν εἰς τοσοῦτον προάγουσι τὴν ἐποχὴν, ὡς μηδὲ
<span class="lb" data-page="40" data-line="9" id="p40.9"></span>τὸν ἥλιον ὁμολογεῖν εἶναι καταληπτόν· ἐνίοτε δὲ εἰς τοσοῦτον 
<span class="pb" data-page="41" id="p41"></span>
<span class="lb" data-page="41" data-line="1" id="p41.1"></span>τὴν γνῶσιν, ὡς καὶ τοῖς μαθηταῖς ἐπιτρέπειν αὐτὴν,
<span class="lb" data-page="41" data-line="2" id="p41.2"></span>ἄνευ τοῦ διδαχθῆναι πρότερον ἐπιστημονικὸν κριτήριον. οὐδὲ
<span class="lb" data-page="41" data-line="3" id="p41.3"></span>γὰρ ἄλλο τί ἐστιν, ὃ Φαβωρῖνος εἴρηκεν ἐν τῷ περὶ τῆς
<span class="lb" data-page="41" data-line="4" id="p41.4"></span>Ἀκαδημιακῆς διαθέσεως, ὃ Πλούταρχος ἐπιγέγραπται. λέγει
<span class="lb" data-page="41" data-line="5" id="p41.5"></span>δὲ αὐτὸ ἐν τῷ πρὸς Ἐπίκτητον, ἐν ᾧ δήπουθεν ἐστὶν
<span class="lb" data-page="41" data-line="6" id="p41.6"></span>Ὀνήσιμος ὁ Πλουτάρχου δοῦλος Ἐπικτήτῳ διαλεγόμενος. καὶ
<span class="lb" data-page="41" data-line="7" id="p41.7"></span>μέντοι κᾀν τῷ μετὰ ταῦτα γραφέντι βιβλίῳ Ἀλκιβιάδη καὶ
<span class="lb" data-page="41" data-line="8" id="p41.8"></span>τοὺς ἄλλους τοὺς Ἀκαδημιακοὺς ἐπαινεῖ, προσαγορεύοντας
<span class="lb" data-page="41" data-line="9" id="p41.9"></span>μὲν ἑκατέρῳ τῶν ἀντικειμένων ἀλλήλοις λόγων, ἐπιτρέποντας
<span class="lb" data-page="41" data-line="10" id="p41.10"></span>δὲ τοῖς μαθηταῖς αἱρεῖσθαι τοὺς ἀληθεστέρους· ἀλλ’
<span class="lb" data-page="41" data-line="11" id="p41.11"></span>ἐν τούτῳ μὲν εἴρηκε, πιθανὸν ἑαυτῷ φαίνεσθαι, μηδὲν
<span class="lb" data-page="41" data-line="12" id="p41.12"></span>εἶναι καταληπτόν. ἐν δὲ τῷ Πλουτάρχῳ συγχωρεῖν ἔοικεν,
<span class="lb" data-page="41" data-line="13" id="p41.13"></span>εἶναί τι βεβαίως γνωστόν. ἄμεινον γὰρ οὕτως ὀνομάζειν τὸ
<span class="lb" data-page="41" data-line="14" id="p41.14"></span>καταληπτὸν, ἀποχωροῦντας ὀνόματι Στωϊκῷ. καὶ ἔγωγε
<span class="lb" data-page="41" data-line="15" id="p41.15"></span>ἐθαύμαζον νὴ τοὺς θεοὺς, ὅπως ὁ Φαβωρῖνος εἰς τὴν
<span class="lb" data-page="41" data-line="16" id="p41.16"></span>τῶν Ἀττικῶν φωνὴν εἰωθὼς μεταλαμβάνειν ἕκαστα τῶν
<span class="lb" data-page="41" data-line="17" id="p41.17"></span>ὀνομάτων, οὐ παύεται λέγων, οὔτε τὸ καταληπτὸν,
<span class="lb" data-page="41" data-line="18" id="p41.18"></span>οὔτε τὴν κατάληψιν, οὔτε τὴν καταληπτικὴν φαντασίαν,
<span class="lb" data-page="41" data-line="19" id="p41.19"></span>οὔτε τὰ τούτοις ἀντικείμενα οἷον στερητικῶς λεγόμενα, 
<span class="pb" data-page="42" id="p42"></span>
<span class="lb" data-page="42" data-line="1" id="p42.1"></span>ἀκατάληπτον<span class="milestone ed2page" data-n="17" data-unit="ed2page" id="ed2page.17"></span> φαντασίαν, ἢ τὴν ἀκαταληψίαν αὐτήν.
<span class="lb" data-page="42" data-line="2" id="p42.2"></span>ὡς δὲ καὶ τρία βιβλία γράψας, ἓν μὲν πρὸς Ἀδριανὸν, ἕτερον
<span class="lb" data-page="42" data-line="3" id="p42.3"></span>δὲ πρὸς Δρύσωνα, καὶ τρίτον πρὸς Ἀρίσταρχον, ἅπαντα
<span class="lb" data-page="42" data-line="4" id="p42.4"></span>περὶ τῆς καταληπτικῆς φαντασίας ἐπέγραψε. καὶ καθ’ ὅλα
<span class="lb" data-page="42" data-line="5" id="p42.5"></span>γε αὐτὰ γενναίως ἀγωνίζεται, πειρώμενος ἐπιδεικνύναι τὴν
<span class="lb" data-page="42" data-line="6" id="p42.6"></span>καταληπτικὴν φαντασίαν ἀνύπαρκτον. 
</p>
</section>
<section id="s2" title="Chapter 2">
<p>
<span class="lb" data-page="42" data-line="7" id="p42.7"></span>Ἐγὼ δ’ οὔτ’ ἄλλο τι καταληπτὸν ἡγοῦμαι
<span class="lb" data-page="42" data-line="8" id="p42.8"></span>σημαίνειν παρὰ τὸ γνωστὸν, οὔτ’ ἄλλο τι τὸ καταλαμβάνεσθαι<span class="milestone ed1page" data-n="7" data-unit="ed1page" id="ed1page.7"></span>
<span class="lb" data-page="42" data-line="9" id="p42.9"></span>τοῦ βεβαίως γιγνώσκειν, ἀνάλογον δ’ αὐτοῖς λέγεσθαι
<span class="lb" data-page="42" data-line="10" id="p42.10"></span>τήν τε κατάληψιν καὶ τὴν καταληπτικὴν φαντασίαν.
<span class="lb" data-page="42" data-line="11" id="p42.11"></span>ἐπειδὴ γὰρ ἔνια μὲν οἰόμεθα ἢ βλέπειν, ἢ ἀκούειν,
<span class="lb" data-page="42" data-line="12" id="p42.12"></span>ἢ ὅλως αἰσθάνεσθαι, καθάπερ ἐν ὀνείροις καὶ μανίαις,
<span class="lb" data-page="42" data-line="13" id="p42.13"></span>ἔνια δὲ οὐκ οἰόμεθα μόνον, ἀλλὰ καὶ κατ’ ἀλήθειαν ὁρῶμεν,
<span class="lb" data-page="42" data-line="14" id="p42.14"></span>ἢ ὅλως αἰσθανόμεθα, ταυτὶ μὲν τὰ δεύτερα πάντες
<span class="lb" data-page="42" data-line="15" id="p42.15"></span>ἄνθρωποι πλὴν Ἀκαδημιακῶν τε καὶ Πυῤῥωνείων εἰς βεβαίαν
<span class="lb" data-page="42" data-line="16" id="p42.16"></span>γνῶσιν ἥκειν νομίζουσιν, ἃ δ’ ὄναρ ἢ παραπαιόντων
<span class="lb" data-page="42" data-line="17" id="p42.17"></span>ἡ ψυχὴ φαντάζεται, ψευδῆ ταῦθ’ ὑπάρχειν. εἰ μὲν δὴ 
<span class="pb" data-page="43" id="p43"></span>
<span class="lb" data-page="43" data-line="1" id="p43.1"></span>συγχωροῦσιν αὐτὸ τοῦθ’ οὕτως ἔχειν, ἐξαλειψάτωσαν, ἐν οἷς γράφουσι,
<span class="lb" data-page="43" data-line="2" id="p43.2"></span>μήτε τοῦ μαινομένου τὸν σωφρονοῦντα, μήτε τοῦ νοσοῦντος
<span class="lb" data-page="43" data-line="3" id="p43.3"></span>τὸν ὑγιαίνοντα, μήτε τοῦ κοιμωμένου τὸν ἐγρηγορότα πιστότερον
<span class="lb" data-page="43" data-line="4" id="p43.4"></span>ὑπάρχειν εἰς τὴν τῶν πραγμάτων γνῶσιν. εἰ δ’ οὐδὲν μᾶλλον
<span class="lb" data-page="43" data-line="5" id="p43.5"></span>ἐκείνοις ἐστὶν ἢ τοῖς ἐναντίως διακειμένοις γνωστὸν, συγκέχυται
<span class="lb" data-page="43" data-line="6" id="p43.6"></span>μὲν δήπου τὰ τῆς ἀληθείας κριτήρια, οὔτ’ αὐτὸς ὁ διδάσκαλος
<span class="lb" data-page="43" data-line="7" id="p43.7"></span>ὁ Ἀκαδημιακὸς, οὔτ’ ὁ μαθητὴς αὐτοῦ δυνήσεται κρῖναι τοὺς
<span class="lb" data-page="43" data-line="8" id="p43.8"></span>εἰς ἑκάτερα τῶν ἀντικειμένων εἰρημένους λόγους. ἔτι δὲ οὐ δεησόμεθα
<span class="lb" data-page="43" data-line="9" id="p43.9"></span>τὴν ἀρχὴν τοιούτων διδασκάλων, δυνάμενοί γε καὶ
<span class="lb" data-page="43" data-line="10" id="p43.10"></span>αὐτοὶ τὰ γεγραμμένα τοῖς ἀπὸ τῶν αἱρέσεων ἀντιδιῃρημένων
<span class="lb" data-page="43" data-line="11" id="p43.11"></span>ἀναγινώσκειν, καὶ οὐδὲν ἧττον τῶν Ἀκαδημιακῶν εἰδέναι, κᾂν
<span class="lb" data-page="43" data-line="12" id="p43.12"></span>ἀσαφὲς αὐτῶν τὶ ᾖ, τὸ μὲν παρὰ τῷ Χρυσίππῳ τοῖς Στωϊκοῖς
<span class="lb" data-page="43" data-line="13" id="p43.13"></span>διδασκάλοις ἀσφαλέστερον ὀνομάζειν ἐστὶ, τὸ δὲ παρὰ
<span class="lb" data-page="43" data-line="14" id="p43.14"></span>Θεοφράστῳ καὶ Ἀριστοτέλει τοῖς περιπατητικοῖς. οὕτω δὲ
<span class="lb" data-page="43" data-line="15" id="p43.15"></span>κᾀπὶ τῶν ἄλλων, ὥστ’ οὐδὲν ἄν τι λείποιτο πρὸς διδασκαλίαν
<span class="lb" data-page="43" data-line="16" id="p43.16"></span>τοῖς Ἀκαδημιακοῖς, ὅσον ἐπὶ τῷ Φαβωρίνου λόγῳ
<span class="lb" data-page="43" data-line="17" id="p43.17"></span>τοῖς μὲν γὰρ πρεσβυτέροις αὐτὸ δὴ τοῦτο ἦν δίδαγμα, τὸ
<span class="lb" data-page="43" data-line="18" id="p43.18"></span>μηδὲν εἶναι κριτήριον ἀνθρώπῳ δεδομένον ὑπὸ τῆς φύσεως, 
<span class="pb" data-page="44" id="p44"></span>
<span class="lb" data-page="44" data-line="1" id="p44.1"></span>ᾧ παραβάλλων ἕκαστον τῶν ὄντων ἀκριβῶς διαγνώσεται.
<span class="lb" data-page="44" data-line="2" id="p44.2"></span>διὸ μήδ’ ἀποφήνασθαι περὶ μηδενὸς ἠξίουν, ἀλλὰ περὶ
<span class="lb" data-page="44" data-line="3" id="p44.3"></span>πάντων ἐπέχειν ἀεί. ἀλλ’ εἰ δὴ τοῖς φυσικοῖς κριτηρίοις
<span class="lb" data-page="44" data-line="4" id="p44.4"></span>αἴσθησιν ἱκανῶς συγχωρήσουσιν ἡμῖν, οὐδὲν ἔτι δεησόμεθα
<span class="lb" data-page="44" data-line="5" id="p44.5"></span>τῆς εἰς ἑκάτερα ἐπιχειρήσεως, ἀλλ’ ἑτέρου τινὸς ἀπαιτήσεως,
<span class="lb" data-page="44" data-line="6" id="p44.6"></span>μᾶλλον μὲν τοὺς τεχνίτας παρέχοντας τοῖς μαθηταῖς
<span class="lb" data-page="44" data-line="7" id="p44.7"></span>εὐθέως, ἀλλ’ ἕτερον τὸ λογίζεσθαι, τὸ καλούμενον ὑπὸ τῶν
<span class="lb" data-page="44" data-line="8" id="p44.8"></span>πολλῶν ψηφίζειν. τοῦτο δ’ ἔστι τὸ ἐπισταθῆναι τῷ γυμναζομένῳ,
<span class="lb" data-page="44" data-line="9" id="p44.9"></span>καὶ τούτῳ προσέχειν τὸν νοῦν, ἐν οἷς σφάλλεται,
<span class="lb" data-page="44" data-line="10" id="p44.10"></span>καὶ ταῦτα ἐπανορθούμενον μόνα. παραπλησίως δὲ καὶ ὁ
<span class="lb" data-page="44" data-line="11" id="p44.11"></span>παιδοτρίβης ἐπανορθοῦται τὰ τῶν παλαιόντων ἁμαρτήματα.
<span class="lb" data-page="44" data-line="12" id="p44.12"></span>καὶ ὁ γραμματικὸς, καὶ ὁ ῥήτωρ, καὶ γεωμέτρης, καὶ μουσικὸς,
<span class="lb" data-page="44" data-line="13" id="p44.13"></span>οὕτω διδάσκουσιν οὐ διασείοντες, οὐδὲ σαλεύοντες
<span class="lb" data-page="44" data-line="14" id="p44.14"></span>τῶν μαθητῶν ἣν ἔχουσι πίστιν ἐπὶ τοῖς φυσικοῖς κριτηρίοις,
<span class="lb" data-page="44" data-line="15" id="p44.15"></span>ἀλλ’ ἐφεστῶτες αὐτοῖς γυμναζομένοις, ἄχρι περ ἂν ἀναμαρτήτους
<span class="lb" data-page="44" data-line="16" id="p44.16"></span>ἀποδείξωσι, τὰς κατὰ μέρος ἐνεργείας, ἀλλ’ οὐχὶ
<span class="lb" data-page="44" data-line="17" id="p44.17"></span>τὴν ἐποχὴν εἰσάγοντες. οὗτοι γάρ εἰσιν οἱ καὶ ταῖς ἐνεργείαις
<span class="lb" data-page="44" data-line="18" id="p44.18"></span>σὺν αἰσθήσεσιν ἀπιστεῖν ἀνατιθέντες, ἢ τοῖς ὑπό ﻿
<span class="pb" data-page="45" id="p45"></span>
<span class="lb" data-page="45" data-line="1" id="p45.1"></span>του βεβαίως γιγνωσκομένοις καταφρονεῖν. ὁ γοῦν Καρνεάδης
<span class="lb" data-page="45" data-line="2" id="p45.2"></span>οὐδὲ <span class="milestone ed2page" data-n="18" data-unit="ed2page" id="ed2page.18"></span>τοῦτο τὸ πάντων ἐναργέστατον συγχωρεῖ
<span class="lb" data-page="45" data-line="3" id="p45.3"></span>πιστεύειν, ὅτι τὰ τῷ αὐτῷ ἴσα μεγέθη καὶ ἀλλήλοις ἴσα
<span class="lb" data-page="45" data-line="4" id="p45.4"></span>γίγνεται. τοὺς μὲν οὖν λόγους, οἷς ἐπιχειρεῖ λύειν καὶ
<span class="lb" data-page="45" data-line="5" id="p45.5"></span>ταῦτα καὶ ἄλλα πάμπολλα τῶν ἐναργῶς τὶ εἶναί σοι φαινομένων
<span class="lb" data-page="45" data-line="6" id="p45.6"></span>τε καὶ πιστευομένων, ἔτι καὶ εἰς τόδε σωζομένους ἔχομεν.
<span class="lb" data-page="45" data-line="7" id="p45.7"></span>ἀπόκεινται γὰρ ἐν γράμμασιν ὑπὸ τῶν μαθητῶν αὐτοῦ συναθροισθέντες.
<span class="lb" data-page="45" data-line="8" id="p45.8"></span>αἱ λύσεις δ’ οὔθ’ ὑπ’ ἐκείνων, οὔθ’ ὑπ’ ἄλλου
<span class="lb" data-page="45" data-line="9" id="p45.9"></span>τινὸς εἴρηνται τῶν μετ’ αὐτὸν Ἀκαδημιακῶν. ἆρ’ οὖν εἰ καὶ
<span class="lb" data-page="45" data-line="10" id="p45.10"></span>μηδὲν ἄλλο, τοῦτο γοῦν ἐδήλωσε μόνον, ὅτι σοφίσματά εἰσιν
<span class="lb" data-page="45" data-line="11" id="p45.11"></span>οἱ λόγοι πάντες οὗτοι, καὶ ζητητέον τὴν λύσιν αὐτῶν ὑμῖν,
<span class="lb" data-page="45" data-line="12" id="p45.12"></span>ὦ μαθηταί. μοχθηρὸν μὲν γὰρ τοῦτο, σμικρότερον δ’ ὅμως
<span class="lb" data-page="45" data-line="13" id="p45.13"></span>οὐ πεποιήκασιν οἱ γράψαντες μὲν αὐτοὺς, μὴ δηλώσαντες
<span class="lb" data-page="45" data-line="14" id="p45.14"></span>δ’ ὑμῖν, ὁποῖοί τινές εἰσι. 
</p>
</section>
<section id="s3" title="Chapter 3">
<p>
<span class="lb" data-page="45" data-line="15" id="p45.15"></span>Ἡδέως δ’ ἂν ἠρόμην, εἴπερ ἦν ὁ Φαβωρῖνος,
<span class="lb" data-page="45" data-line="16" id="p45.16"></span>ἆρά κελεύει με πείθεσθαι αὐτοῖς ἅπασι τοῖς λόγοις, ἢ
<span class="lb" data-page="45" data-line="17" id="p45.17"></span>σκοπεῖσθαι, πότερον ἀληθεῖς εἰσὶν, ἢ ψευδεῖς. ἓν δὴ γὰρ 
<span class="pb" data-page="46" id="p46"></span>
<span class="lb" data-page="46" data-line="1" id="p46.1"></span>σκοπεῖσθαι συνεχώρησεν. ἠρόμην δ’ ἂν ἐπὶ τῷδε πάντως,
<span class="lb" data-page="46" data-line="2" id="p46.2"></span>εἰ φύσει πᾶσιν ἀνθρώποις ὑπάρχει διακρίνειν ἀληθεῖς λόγους
<span class="lb" data-page="46" data-line="3" id="p46.3"></span>ψευδῶν, ἢ μέθοδός ἐστε τῆς ἑκατέρων γνώσεως. εἰ μὲν γὰρ
<span class="lb" data-page="46" data-line="4" id="p46.4"></span>φύσει, πῶς οὐχ ὁμολογοῦμεν ἀλλήλοις ἅπαντες, οὐδ’ ὡσαύτως
<span class="lb" data-page="46" data-line="5" id="p46.5"></span>ἀποφαινόμεθα περὶ τῶν αὐτῶν; εἰ δὲ μέθοδός τίς
<span class="lb" data-page="46" data-line="6" id="p46.6"></span>ἐστιν, αὐτὴν πρώτην μαθεῖν ἐδεήθην. ἑξῆς δὲ ἐπιστατοῦντας
<span class="lb" data-page="46" data-line="7" id="p46.7"></span>αὐτοὺς γυμνάσασθαι πολυειδῶς ἐπὶ παραδειγμάτων
<span class="lb" data-page="46" data-line="8" id="p46.8"></span>πλειόνων, ὥσπερ οἱ παλαίειν μανθάνοντες, ἢ σκυτοτομεῖν,
<span class="lb" data-page="46" data-line="9" id="p46.9"></span>ἢ οἰκοδομεῖν, ἢ ναυπηγεῖν, ἢ ῥητορεύειν, ἢ ἀναγιγνώσκειν,
<span class="lb" data-page="46" data-line="10" id="p46.10"></span>ἢ γράφειν, ἢ ὅλως ὁτιοῦν ἐνεργεῖν κατὰ τέχνην. εἰ μὲν
<span class="lb" data-page="46" data-line="11" id="p46.11"></span>οὖν ἔγραψέ τις τῶν Ἀκαδημιακῶν, οἶον μέν τι χρῆμά ἐστιν
<span class="lb" data-page="46" data-line="12" id="p46.12"></span>ἡ ἀπόδειξις, οἷον δὲ σόφισμα, καὶ ὡς χρὴ διαγιγνώσκειν
<span class="lb" data-page="46" data-line="13" id="p46.13"></span>αὐτὰ, καὶ ὡς χρὴ γυμνάζεσθαι κατὰ ταῦτα, ὡς ὁ Φαβωρῖνος
<span class="lb" data-page="46" data-line="14" id="p46.14"></span>ἐπιτρέπει τὴν κρίσιν, ὡς εἰς ἑκάτερα ἐπιχειρουμένων
<span class="lb" data-page="46" data-line="15" id="p46.15"></span>τῶν μαθητῶν, πλὴν ὅτι περιττός ἐστιν, ἐδίδασκεν ὁ Ἀκαδημιακὸς
<span class="lb" data-page="46" data-line="16" id="p46.16"></span>ἕκαστον τῶν εἰρημένων, ἔχομέν. τε ἡμεῖς τοὺς
<span class="lb" data-page="46" data-line="17" id="p46.17"></span>ἰδίων τῶν δογμάτων διδασκάλους. εἰ δ’ οὔτ’ ἔγραψέ τις 
<span class="pb" data-page="47" id="p47"></span>
<span class="lb" data-page="47" data-line="1" id="p47.1"></span>ὑπὲρ τῆς διαφορᾶς αὐτῶν, οὔτ’ ἐγύμνασεν, ὅμοιόν τι ποιεῖ
<span class="lb" data-page="47" data-line="2" id="p47.2"></span>τέκτονι κελεύοντι τῷ μαθητῇ μετρῆσαί τε καὶ στῆσαι καὶ
<span class="lb" data-page="47" data-line="3" id="p47.3"></span>ἀποτεῖναι, καὶ κύκλον γράψαι, χωρὶς τοῦ πῆχυν δοῦναι,
<span class="lb" data-page="47" data-line="4" id="p47.4"></span>καὶ ξυστὸν, καὶ κανόνα, καὶ κιρκίνον. ἀλλ’ ἴσως φησὶ μηδὲν
<span class="lb" data-page="47" data-line="5" id="p47.5"></span>εἶναι τοιοῦτον ἐν φιλοσοφίᾳ καὶ δόγμασι. μὴ τοίνυν ἔτι προςποιοῦ
<span class="lb" data-page="47" data-line="6" id="p47.6"></span>γιγνώσκειν τι, μηδ’ ἀποφάναι, μηδ’ ἀποδίδρασκε τὴν
<span class="lb" data-page="47" data-line="7" id="p47.7"></span>ὑπὸ τῶν πρεσβυτέρων Ἀκαδημιακῶν εἰσαγομένην ἐποχὴν,
<span class="lb" data-page="47" data-line="8" id="p47.8"></span>μηδὲ σεμνύνου γραμματικοῦ ποιῶν ἔργον, ἃ μὲν εἰρήκασιν
<span class="lb" data-page="47" data-line="9" id="p47.9"></span>οἱ πρόσθεν ἐκμεμελετηκώς. ὅτι δὲ αὐτῶν ὑγιές ἐστιν οὐδὲν,
<span class="lb" data-page="47" data-line="10" id="p47.10"></span>εὔδηλον ἐννόῳ. οὐδὲ γὰρ διδασκάλου τόγε τοιοῦτον
<span class="lb" data-page="47" data-line="11" id="p47.11"></span>ἐστὶν, ἀλλ’ ἀδολεσχία τις ἢ λῆρος. πόθεν οὖν ἐλπὶς ὑπολείπεται
<span class="lb" data-page="47" data-line="12" id="p47.12"></span>τῆς τῶν ἀληθῶν εὑρέσεως; ᾧ γὰρ οὐδὲν ὑπάρχει
<span class="lb" data-page="47" data-line="13" id="p47.13"></span>κριτήριον ἀληθῶν καὶ ψευδῶν, ἀνέλπιστος ἡ γνῶσις αὐτοῦ.
<span class="lb" data-page="47" data-line="14" id="p47.14"></span>ἐγχείρησον δὲ διδάξαι μόνον σοφιστὰς, μηδὲν ἡμῖν ὑπάρχειν
<span class="lb" data-page="47" data-line="15" id="p47.15"></span>κριτήριον σύμφυτον, ὥστε γε μετὰ τοῦτο τολμηρῶς. ἡμῖν
<span class="lb" data-page="47" data-line="16" id="p47.16"></span>μέντοι ἴσως φησὶν, αἴσθησίν τε καὶ νόησιν ἐναργῆ κριτήρια
<span class="lb" data-page="47" data-line="17" id="p47.17"></span>τοῦ ἀληθοῦς εἶναι, συγχωρήσειεν ἄν τις ἐν λογικαῖς 
<span class="pb" data-page="48" id="p48"></span>
<span class="lb" data-page="48" data-line="1" id="p48.1"></span>κυλινδεῖσθαι βουλόμενος ἐλπίσι ματαίαις. ὅσοι <span class="milestone ed2page" data-n="19" data-unit="ed2page" id="ed2page.19"></span>δ’ ἀνῃρήκασιν
<span class="lb" data-page="48" data-line="2" id="p48.2"></span>ὅλην τὴν ἐλπίδα, καθάπερ ἐκεῖνος, μάτην φλυαροῦσι.
<span class="lb" data-page="48" data-line="3" id="p48.3"></span>εὔδηλος οὖν ἐστὶν ὁ Φαβωρῖνος, αἰδοῖ μὲν ἀνατρέπων πάντα,
<span class="lb" data-page="48" data-line="4" id="p48.4"></span>καὶ ἀγνοεῖν ὑπάρχειν ὁμολογῶν, ὅθεν ὑπάρχειν οἱ πρόσθεν
<span class="lb" data-page="48" data-line="5" id="p48.5"></span>ἔλεγον Ἀκαδημιακοί τε καὶ Πυῤῥώνειοι· προσποιούμενος
<span class="lb" data-page="48" data-line="6" id="p48.6"></span>δ’ ἐπιτρέπειν τὴν κρίσιν τοῖς μαθηταῖς, ἣν οὐδὲ ἑαυτοῖς
<span class="lb" data-page="48" data-line="7" id="p48.7"></span>ἐπέτρεψαν οἱ πρὸ αὐτοῦ. 
</p>
</section>
<section id="s4" title="Chapter 4">
<p>
<span class="lb" data-page="48" data-line="8" id="p48.8"></span>Ὅτι μὲν οὖν ἡ τοιαύτη διδασκαλία τῶν μανθανόντων
<span class="lb" data-page="48" data-line="9" id="p48.9"></span>ὁτιοῦν, οἵαν ἐννοεῖται Φαβωρῖνος, οὐ μόνον οὐκ
<span class="lb" data-page="48" data-line="10" id="p48.10"></span>ἔστιν ἀρίστη τῶν ἄλλων, ἀλλ’ οὐδὲ διδασκαλία τὴν ἀρχὴν,
<span class="lb" data-page="48" data-line="11" id="p48.11"></span>ἐναργῶς οἶμαι δεδιδάχθαι. ἂν δ’ οἱ λοιποὶ πάντες, διδασκαλίαι
<span class="lb" data-page="48" data-line="12" id="p48.12"></span>μέν εἰσιν, εἰ δ’ ἄρισται, σκοπῶμεν, ἐξ ἀρχῆς ἀπὸ τῶν
<span class="lb" data-page="48" data-line="13" id="p48.13"></span>αὐτῶν αὖθις ἀρξάμενοι. φαίνεται γὰρ ἡμῖν ἐναργῶς τοῦτο,
<span class="lb" data-page="48" data-line="14" id="p48.14"></span>κᾂν ὅτι μάλιστα αὐτοῖς ἄπιστον ἐργάσασθαι σπουδάζουσιν
<span class="lb" data-page="48" data-line="15" id="p48.15"></span>οἱ σοφισταὶ, μηδὲν εἶναι κριτήριον φυσικόν. ὁ μὲν γὰρ κιρκίνος
<span class="lb" data-page="48" data-line="16" id="p48.16"></span>γράφει τὸν κύκλον, ὁ δὲ πῆχυς διακρίνει τὰ μήκη, καθάπερ
<span class="lb" data-page="48" data-line="17" id="p48.17"></span>ὁ ζυγὸς τὰ βάρη. ταῦτα <span class="milestone ed1page" data-n="8" data-unit="ed1page" id="ed1page.8"></span>δὲ αὐτὸς κατεσκεύασεν 
<span class="pb" data-page="49" id="p49"></span>
<span class="lb" data-page="49" data-line="1" id="p49.1"></span>ἄνθρωπος, ἐκ τῶν φυσικῶν ὀργάνων τε καὶ κριτηρίων ὁρμώμενος,
<span class="lb" data-page="49" data-line="2" id="p49.2"></span>ὧν ἀπωτέρω κριτήριον, σὔτε πρεσβύτερον, οὔτε σεμνότερον
<span class="lb" data-page="49" data-line="3" id="p49.3"></span>ἔχομεν. εἰ τοίνυν ἐντεῦθεν ἄρχεσθαι δεῖ, λέγει
<span class="lb" data-page="49" data-line="4" id="p49.4"></span>γὰρ πάλιν ὁ νοῦς, ὅτι πιστεῦσαι μὲν ἢ ἀπιστῆσαι ὡς τῷ
<span class="lb" data-page="49" data-line="5" id="p49.5"></span>φυσικῷ κριτηρίῳ δυνατὸν ἡμῖν ἐστι, κρῖναι δ’ οὐ δυνατὸν
<span class="lb" data-page="49" data-line="6" id="p49.6"></span>αὐτὸ δι’ ἑτέρου τινός. ᾧ γὰρ κρίνεται τἄλλα πάντα, πῶς
<span class="lb" data-page="49" data-line="7" id="p49.7"></span>ἂν τοῦτο πρὸς ἄλλου κριθείη; πιστεύειν βούλει τοῖς ὀφθαλμοῖς
<span class="lb" data-page="49" data-line="8" id="p49.8"></span>ἐναργῶς ὁρῶσι, καὶ τῇ γλώσσῃ γευομένῃ, τουτὶ μὲν
<span class="lb" data-page="49" data-line="9" id="p49.9"></span>μῆλον εἶναι, τουτὶ δὲ σῦκον, ἢ μὴ πιστεύειν; ὑπείσομαι ὃ
<span class="lb" data-page="49" data-line="10" id="p49.10"></span>βούλει ποιεῖν ἐφ’ ἡμῖν, εἰ μέντοι σπεύδεις διαλέγεσθαί μοι.
<span class="lb" data-page="49" data-line="11" id="p49.11"></span>μὴ πιστεύοντος δὲ, ὡς παρὰ φύσιν ἔχοντος ἀφίσταμαι. κείσθω
<span class="lb" data-page="49" data-line="12" id="p49.12"></span>πρότερον ἀπιστεῖν σε, μηδὲν ἐλπίζειν μαθήσεσθαι παρ’
<span class="lb" data-page="49" data-line="13" id="p49.13"></span>ἐμοῦ. τοῦτο γὰρ ἄρτι πέπαυμαι λέγων. ὑποκείσθω δέ σε
<span class="lb" data-page="49" data-line="14" id="p49.14"></span>πιστεύειν, ἐλπίζεσθαι μαθήσεσθαι παρ’ ἐμοῦ κρίνειν. ἀλλ’
<span class="lb" data-page="49" data-line="15" id="p49.15"></span>ἐγὼ τὰ μὲν αἰσθητὰ τοῖς ἐναργῶς αἰσθήσει φαινομένοις, τὰ
<span class="lb" data-page="49" data-line="16" id="p49.16"></span>δὲ νοητὰ τοῖς ἐναργῶς νοουμένοις. ἐπεὶ δ’ ἐκ τῶν φυσικῶν
<span class="lb" data-page="49" data-line="17" id="p49.17"></span>κριτηρίων αἱ τέχναι πᾶσαι κατασκευάζουσιν ὄργανά τε ﻿
<span class="pb" data-page="50" id="p50"></span>
<span class="lb" data-page="50" data-line="1" id="p50.1"></span>καὶ κριτήρια τεχνικὰ, δι’ ὧν τὰ μὲν αὐτοῖς συντιθέασι, τὰ
<span class="lb" data-page="50" data-line="2" id="p50.2"></span>δὲ ὑφ’ ἑτέρων συγκείμενα κρίνουσιν, κᾀγὼ διδάξω ὅλως,
<span class="lb" data-page="50" data-line="3" id="p50.3"></span>ὄργανά τε καὶ κριτήρια, τὰ μὲν οἷς κατασκευάσεις τοὺς
<span class="lb" data-page="50" data-line="4" id="p50.4"></span>ἀληθεῖς λόγους, τὰ δ’ οἷς τοὺς ἐφ’ ἑτέρων κρινεῖς γεγονότας.
<span class="lb" data-page="50" data-line="5" id="p50.5"></span>ἔχει γὰρ οὕτως τὸ πᾶν. εἰ μὲν γὰρ ἐξ ἑαυτοῦ τι
<span class="lb" data-page="50" data-line="6" id="p50.6"></span>φαίνοιτο πρὸς αἴσθησιν ἢ νόησιν ἐναργῶς, οὐ χρῄζει τοῦτο
<span class="lb" data-page="50" data-line="7" id="p50.7"></span>ζητήσεως. εἰ δὲ μήτε τι τοιοῦτον ὑπάρχῃ, τῆς ἐξ ἑτέρου
<span class="lb" data-page="50" data-line="8" id="p50.8"></span>προςδεῖται γνώσεως. ἐγὼ μὲν ἐπαγγέλλομαί σοι διδάξειν
<span class="lb" data-page="50" data-line="9" id="p50.9"></span>ἔνια μὲν τοῖς κατὰ τὰς τέχνας ὀργάνοις ἀνάλογα, ἐξ ὧν
<span class="lb" data-page="50" data-line="10" id="p50.10"></span>εὑρήσεις τὸ ζητούμενον· ἔνια δὲ τοῖς κριτηρίοις, ἐξ ὧν τὸ
<span class="lb" data-page="50" data-line="11" id="p50.11"></span>δοκοῦν εὑρῆσθαι κρινεῖς. ἐπειδὰν δὲ μάθοις ταῦτα, ἐπὶ
<span class="lb" data-page="50" data-line="12" id="p50.12"></span>πολλῶν παραδειγμάτων γυμνάσω σε ταχέως τε ἅμα καὶ ἀκριβῶς
<span class="lb" data-page="50" data-line="13" id="p50.13"></span>εὑρίσκειν, καὶ κρίνειν τὸ ζητούμενον, ὥστ’ οὐδὲ βιβλίου
<span class="lb" data-page="50" data-line="14" id="p50.14"></span>δεήσει τινὸς ἔτι ἤδη πρὸς τὴν τῶν ἀληθῶν εὕρεσιν,
<span class="lb" data-page="50" data-line="15" id="p50.15"></span>οὔτε διδασκαλίας ἑτέρας, εὐθύς τε δήπου καὶ τοὺς ἄλλο τι
<span class="lb" data-page="50" data-line="16" id="p50.16"></span>λέγοντας ὧν εὕροις, ἑτοίμως γνωρίσειας. <span class="milestone ed2page" data-n="20" data-unit="ed2page" id="ed2page.20"></span>ὥσπερ γὰρ ὁ
<span class="lb" data-page="50" data-line="17" id="p50.17"></span>τὴν εὐθεῖαν ὁδὸν γιγνώσκων εὐθεῖαν οὖσαν οὐ δεῖται διδασκαλίας 
<span class="pb" data-page="51" id="p51"></span>
<span class="lb" data-page="51" data-line="1" id="p51.1"></span>ἑτέρας εἰς ἔλεγχον τῶν πεπλανημένων, οὕτω καὶ
<span class="lb" data-page="51" data-line="2" id="p51.2"></span>ὁ τὴν εὐθεῖαν ὁδὸν τῆς ἀποδείξεως ἐκμαθὼν, εὐθὺς ἅμα
<span class="lb" data-page="51" data-line="3" id="p51.3"></span>ταύτῃ καὶ τὰς πεπλανημένας γνωρίζει. 
</p>
</section>
<section id="s5" title="Chapter 5">
<p>
<span class="lb" data-page="51" data-line="4" id="p51.4"></span>Φαβωρῖνος δέ μοι δοκεῖ παραπλήσιόν τι ποιεῖν
<span class="lb" data-page="51" data-line="5" id="p51.5"></span>τῷ φάσκοντί σε εἶναι τυφλὸν, δύνασθαι δὲ κρίνειν, πότερος
<span class="lb" data-page="51" data-line="6" id="p51.6"></span>ἡμῶν ἐστι ῥυπαρώτερος ἢ λευκότερος· οὐκ ἐννοῶν, ὅτι τῷ
<span class="lb" data-page="51" data-line="7" id="p51.7"></span>μὲν μέλλοντι τὰ τοιαῦτα κρίνειν ὑπάρχειν χρὴ πρότερον ὄψιν.
<span class="lb" data-page="51" data-line="8" id="p51.8"></span>οὐ μὴν οὐδὲ διαφέρει πρὸς τὴν κρίσιν, ἢ μήδ’ ὅλως ἔχειν
<span class="lb" data-page="51" data-line="9" id="p51.9"></span>ὄψιν, ἢ ἔχοντα μὴ πιστεύειν αὐτῇ. κατὰ δὲ τὸν αὐτὸν τρόπον,
<span class="lb" data-page="51" data-line="10" id="p51.10"></span>ὅτι ᾧ κρίνομεν, ὁποῖόν ἐστί τι, καὶ ὅτι τῷ αὐτῷ ἴσα, καὶ ἀλλήλοις
<span class="lb" data-page="51" data-line="11" id="p51.11"></span>ἴσα ὑπάρχει, καθάπερ τοῖς ὄνοις οὐκ ἄν τις ἐπιτρέψειεν,
<span class="lb" data-page="51" data-line="12" id="p51.12"></span>ὅτι μήδ’ ὅλως ἔχουσι νοῦν, οὕτως οὐδὲ τοῖς ἀνθρώποις, εἰ μηδὲ
<span class="lb" data-page="51" data-line="13" id="p51.13"></span>οὖτοι πιστὸν ἔχουσι τὸν νοῦν. οὐδὲν γὰρ διαφέρει πρὸς τὴν
<span class="lb" data-page="51" data-line="14" id="p51.14"></span>τῶν κρινομένων διδασκαλιῶν ἀπιστίαν, ἢ μήδ’ ὅλως ἔχειν τὶ
<span class="lb" data-page="51" data-line="15" id="p51.15"></span>κριτήριον, ἀλλ’ ἢ ἀπιστεῖν αὐτῷ. γελοῖος οὖν ἐστὶν ὁ Φαβωρῖνος
<span class="lb" data-page="51" data-line="16" id="p51.16"></span>ἐπιτρέπων κρίνειν τοῖς μαθηταῖς, ἄνευ τοῦ συγχωρῆσαι
<span class="lb" data-page="51" data-line="17" id="p51.17"></span>τὴν πίστιν τοῖς κριτηρίοις. εἰ γὰρ οὐδέν ἐστιν ἐναργὲς τῷ νῷ, 
<span class="pb" data-page="52" id="p52"></span>
<span class="lb" data-page="52" data-line="1" id="p52.1"></span>ἢ πιστὸν ἐξ ἑαυτοῦ, διέφθαρται πάντων ἡ κρίσις. εἰ δ’ ἔστι
<span class="lb" data-page="52" data-line="2" id="p52.2"></span>μὲν, ὥσπερ ὀφθαλμὸς τῷ σώματι, τοιοῦτος ἐν τῇ ψυχῇ νοῦς,
<span class="lb" data-page="52" data-line="3" id="p52.3"></span>οὐ μὴν ἅπασί γε ὁμοίως ὀξὺς, ἐγχωρεῖ, καθάπερ ὁ βλέπων
<span class="lb" data-page="52" data-line="4" id="p52.4"></span>ὀξύτερον ἐπάγει πρὸς τὸ θέαμα τὸν ἀμβλύτερον ὁρῶντα,
<span class="lb" data-page="52" data-line="5" id="p52.5"></span>κατὰ τὸν αὐτὸν τρόπον καὶ ἐπὶ τῶν νοημάτων, ὑπὸ τῶν
<span class="lb" data-page="52" data-line="6" id="p52.6"></span>φθασάντων ἰδεῖν ἐναργῶς τὸ νοητὸν, ἐπάγεσθαι πρὸς τὴν
<span class="lb" data-page="52" data-line="7" id="p52.7"></span>θέασιν αὐτοῦ τὸν ἀμβλύτατον, καὶ τοῦτ’ ἐστὶν ὁ διδάσκαλος,
<span class="lb" data-page="52" data-line="8" id="p52.8"></span>ὡς ὁ Πλάτων τε φησὶ, κᾀγὼ πείθομαι. καὶ γέγραπταί
<span class="lb" data-page="52" data-line="9" id="p52.9"></span>γέ μοι περὶ τούτων ἐπὶ πλέον ἐν τῇ τῆς ἀποδείξεως πραγματείᾳ,
<span class="lb" data-page="52" data-line="10" id="p52.10"></span>ὅτι τοιαύτη τις οὖσα ἦν πρὸς τὴν νόησιν ἐναργὴς
<span class="lb" data-page="52" data-line="11" id="p52.11"></span>ἡ διδασκαλία. γέγραπται δὲ καὶ, ὅπως ἄν τις ὁρμώμενος
<span class="lb" data-page="52" data-line="12" id="p52.12"></span>ἀπὸ τῶν ἐν ἑκάστῳ στοιχείων τε καὶ ἀρχῶν ἀποδεικνὺς εἴη
<span class="lb" data-page="52" data-line="13" id="p52.13"></span>μάλιστα πᾶν, ὅσον ἀποδειχθῆναι δυνατὸν, οὐχ ὡς ὁ θαυμαστὸς
<span class="lb" data-page="52" data-line="14" id="p52.14"></span>Φαβωρῖνος, ἓν ὅλον γράψας βιβλίον, ἐν ᾧ δείκνυσι
<span class="lb" data-page="52" data-line="15" id="p52.15"></span>μηδὲ τὸν ἥλιον εἶναι καταληπτὸν, ὡς ἐπιλήσμοσιν ἡμῖν
<span class="lb" data-page="52" data-line="16" id="p52.16"></span>ἑτέρωθι διαλέγεται, συγχωρεῖ τέ τι βεβαίως εἶναι γνωστὸν
<span class="lb" data-page="52" data-line="17" id="p52.17"></span>καὶ τοῦτ’ ἐπιτρέπων αἱρεῖσθαι τοῖς μαθηταῖς. 
</p>
</section>
</section>
</article>
